# рЃЦрЃљрЃарЃЌрЃБрЃџрЃў рЃЋрЃЮрЃўрЃљрЃЪрЃћрЃарЃў

### рЃерЃћрЃАрЃљрЃЋрЃљрЃџрЃў

1977 рЃгрЃћрЃџрЃА **NASA** _рЃЏ рЃњрЃљрЃњрЃќрЃљрЃЋрЃюрЃљ рЃЮрЃарЃў рЃЎрЃЮрЃАрЃЏрЃЮрЃАрЃБрЃарЃў рЃќрЃЮрЃюрЃЊрЃў - рЃЋрЃЮрЃўрЃљрЃЪрЃћрЃа 1 рЃЊрЃљ рЃЋрЃЮрЃўрЃљрЃЪрЃћрЃа 2. рЃўрЃАрЃўрЃюрЃў рЃЏрЃБрЃЊрЃЏрЃўрЃЋрЃљрЃЊ рЃЏрЃЮрЃФрЃарЃљрЃЮрЃЉрЃћрЃю рЃЎрЃЮрЃАрЃЏрЃЮрЃАрЃерЃў рЃЊрЃљ 2012 рЃгрЃћрЃџрЃА рЃЏрЃќрЃўрЃА рЃАрЃўрЃАрЃбрЃћрЃЏрЃљрЃАрЃљрЃф рЃЎрЃў рЃњрЃљрЃАрЃфрЃЊрЃюрЃћрЃю.

![Voyager](assets/voyager.png)

рЃўрЃАрЃўрЃюрЃў рЃЊрЃдрЃћрЃЏрЃЊрЃћ рЃБрЃЎрЃљрЃЋрЃерЃўрЃарЃћрЃЉрЃўрЃљрЃю рЃАрЃљрЃЊрЃњрЃБрЃарЃА рЃЊрЃћрЃЊрЃљрЃЏрЃўрЃгрЃљрЃќрЃћ рЃЊрЃљ рЃљрЃгрЃЋрЃЊрЃўрЃљрЃю рЃўрЃюрЃцрЃЮрЃарЃЏрЃљрЃфрЃўрЃљрЃА рЃЏрЃљрЃЌрЃў рЃњрЃљрЃарЃћрЃЏрЃЮрЃћрЃЉрЃћрЃЉрЃўрЃА рЃерЃћрЃАрЃљрЃ«рЃћрЃЉ.

### рЃЮрЃЦрЃарЃЮрЃА рЃцрЃўрЃарЃцрЃўрЃбрЃљ

рЃАрЃўрЃЏрЃЉрЃЮрЃџрЃБрЃарЃљрЃЊ, рЃљрЃЏ рЃќрЃЮрЃюрЃЊрЃћрЃЉрЃерЃў рЃЕрЃљрЃЊрЃћрЃА "рЃЮрЃЦрЃарЃЮрЃА рЃцрЃўрЃарЃцрЃўрЃбрЃћрЃЉрЃў", рЃарЃЮрЃЏрЃџрЃћрЃЉрЃќрЃћрЃЊрЃљрЃф рЃЊрЃљрЃбрЃљрЃюрЃўрЃџрЃўрЃљ рЃўрЃюрЃцрЃЮрЃарЃЏрЃљрЃфрЃўрЃљ рЃЎрЃљрЃфрЃЮрЃЉрЃарЃўрЃЮрЃЉрЃўрЃА рЃерЃћрЃАрЃљрЃ«рЃћрЃЉ:
- рЃЏрЃўрЃАрЃљрЃџрЃЏрЃћрЃЉрЃћрЃЉрЃў 55 рЃћрЃюрЃљрЃќрЃћ.
- рЃЏрЃБрЃАрЃўрЃЎрЃљ рЃАрЃ«рЃЋрЃљрЃЊрЃљрЃАрЃ«рЃЋрЃљ рЃћрЃарЃўрЃАрЃљ рЃЊрЃљ рЃћрЃърЃЮрЃЦрЃўрЃАрЃљ, рЃарЃЮрЃЏрЃћрЃџрЃЌрЃљ рЃерЃЮрЃарЃўрЃАрЃљрЃф рЃљрЃарЃўрЃА рЃЦрЃљрЃарЃЌрЃБрЃџрЃў рЃ«рЃљрЃџрЃ«рЃБрЃарЃў рЃАрЃўрЃЏрЃдрЃћрЃарЃљ "рЃЕрЃљрЃЎрЃарЃБрЃџрЃЮ"!
- рЃфрЃ«рЃЮрЃЋрЃћрЃџрЃћрЃЉрЃўрЃА, рЃЉрЃБрЃюрЃћрЃЉрЃўрЃАрЃљ рЃЊрЃљ рЃАрЃ«рЃЋрЃљ рЃ«рЃЏрЃћрЃЉрЃў
- рЃЊрЃћрЃЊрЃљрЃЏрЃўрЃгрЃўрЃА, рЃљрЃЊрЃљрЃЏрЃўрЃљрЃюрЃўрЃАрЃљ рЃЊрЃљ рЃцрЃџрЃЮрЃарЃљ-рЃцрЃљрЃБрЃюрЃўрЃА рЃАрЃБрЃарЃљрЃЌрЃћрЃЉрЃў
- рЃЏрЃљрЃерЃўрЃюрЃЊрЃћрЃџрЃў рЃЌрЃљрЃюрЃљрЃЏрЃЊрЃћрЃЉрЃЮрЃЉрЃўрЃА рЃърЃўрЃарЃћрЃЉрЃўрЃА (рЃњрЃљрЃћрЃарЃЮрЃА рЃњрЃћрЃюрЃћрЃарЃљрЃџрЃБрЃарЃў рЃЏрЃЊрЃўрЃЋрЃљрЃюрЃў рЃЊрЃљ рЃљрЃерЃе рЃърЃарЃћрЃќрЃўрЃЊрЃћрЃюрЃбрЃў) рЃЏрЃўрЃЏрЃљрЃарЃЌрЃЋрЃћрЃЉрЃў.
- рЃљрЃЊрЃљрЃЏрЃўрЃљрЃюрЃўрЃА рЃњрЃћрЃюрЃЮрЃЏрЃўрЃАрЃљ рЃЊрЃљ рЃАрЃ«рЃЋрЃљ рЃАрЃљрЃЏрЃћрЃфрЃюрЃўрЃћрЃарЃЮ рЃерЃўрЃюрЃљрЃљрЃарЃАрЃўрЃА рЃўрЃюрЃцрЃЮрЃарЃЏрЃљрЃфрЃўрЃљ

![Golden Plate](assets/goldenPlate.png)

рЃќрЃЮрЃюрЃЊрЃћрЃЉрЃў рЃЌрЃљрЃЋрЃўрЃАрЃБрЃцрЃџрЃљрЃЊ рЃЊрЃљ рЃБрЃгрЃДрЃЋрЃћрЃбрЃљрЃЊ рЃЏрЃЮрЃФрЃарЃљрЃЮрЃЉрЃћрЃю рЃЎрЃЮрЃАрЃЏрЃЮрЃАрЃерЃў рЃЊрЃљ рЃЌрЃБрЃЎрЃў рЃњрЃЮрЃюрЃўрЃћрЃарЃў рЃБрЃфрЃ«рЃЮрЃърЃџрЃљрЃюрЃћрЃбрЃћрЃџрЃў рЃфрЃўрЃЋрЃўрЃџрЃўрЃќрЃљрЃфрЃўрЃљ рЃЏрЃљрЃА рЃгрЃљрЃљрЃгрЃДрЃЊрЃћрЃЉрЃљ, рЃерЃћрЃћрЃФрЃџрЃћрЃЉрЃљ рЃЊрЃћрЃЊрЃљрЃЏрЃўрЃгрЃўрЃА рЃерЃћрЃАрЃљрЃ«рЃћрЃЉ рЃўрЃюрЃцрЃЮрЃарЃЏрЃљрЃфрЃўрЃўрЃА рЃгрЃљрЃЎрЃўрЃЌрЃ«рЃЋрЃљ. рЃћрЃА рЃАрЃўрЃЏрЃЉрЃЮрЃџрЃБрЃарЃљрЃЊ рЃњрЃљрЃЋрЃА рЃгрЃћрЃарЃўрЃџрЃўрЃљрЃюрЃў рЃЉрЃЮрЃЌрЃџрЃўрЃА рЃЮрЃЎрЃћрЃљрЃюрЃћрЃерЃў рЃњрЃљрЃЊрЃљрЃњрЃЊрЃћрЃЉрЃљрЃА. рЃЏрЃљрЃАрЃќрЃћ рЃЊрЃљрЃбрЃљрЃюрЃўрЃџрЃў рЃўрЃюрЃцрЃЮрЃарЃЏрЃљрЃфрЃўрЃљ рЃњрЃљрЃюрЃАрЃљрЃЎрЃБрЃЌрЃарЃћрЃЉрЃБрЃџрЃў рЃАрЃўрЃАрЃбрЃћрЃЏрЃћрЃЉрЃўрЃЌрЃљрЃљ рЃњрЃљрЃЊрЃЏрЃЮрЃфрЃћрЃЏрЃБрЃџрЃў, рЃарЃљрЃЌрЃљ рЃюрЃћрЃЉрЃўрЃАрЃЏрЃўрЃћрЃарЃЏрЃљ рЃЏрЃЮрЃљрЃќрЃарЃЮрЃЋрЃюрЃћ рЃљрЃарЃАрЃћрЃЉрЃљрЃЏ рЃърЃЮрЃбрЃћрЃюрЃфрЃўрЃБрЃарЃљрЃЊ рЃерЃћрЃФрЃџрЃЮрЃА рЃЏрЃўрЃАрЃў рЃгрЃљрЃЎрЃўрЃЌрЃ«рЃЋрЃљ.

### рЃЦрЃљрЃарЃЌрЃБрЃџрЃў рЃЋрЃЮрЃўрЃљрЃЪрЃћрЃарЃў!

**NASA**_рЃАрЃљ рЃЊрЃљ **QBit**_рЃА рЃЌрЃљрЃюрЃљрЃЏрЃерЃарЃЮрЃЏрЃџрЃЮрЃЉрЃўрЃЌ рЃЊрЃдрЃћрЃА рЃЕрЃЋрЃћрЃю рЃЋрЃБрЃерЃЋрЃћрЃЉрЃЌ рЃЕрЃЋрЃћрЃюрЃА рЃЎрЃЮрЃАрЃЏрЃЮрЃАрЃБрЃа рЃќрЃЮрЃюрЃЊрЃАрЃљрЃф, рЃарЃЮрЃЏрЃћрЃџрЃАрЃљрЃф рЃљрЃАрЃћрЃЋрЃћ рЃњрЃљрЃЋрЃљрЃбрЃљрЃюрЃЌ рЃЦрЃљрЃарЃЌрЃБрЃџ рЃЮрЃЦрЃарЃЮрЃА рЃцрЃўрЃарЃцрЃўрЃбрЃљрЃА.

рЃърЃўрЃарЃЮрЃЉрЃўрЃЌрЃљрЃЊ рЃЕрЃљрЃЋрЃЌрЃЋрЃљрЃџрЃЮрЃЌ, рЃарЃЮрЃЏ рЃБрЃфрЃ«рЃЮ рЃфрЃўрЃЋрЃўрЃџрЃўрЃќрЃљрЃфрЃўрЃљрЃА **рЃерЃћрЃћрЃФрЃџрЃћрЃЉрЃљ рЃЉрЃўрЃюрЃљрЃарЃБрЃџрЃў рЃАрЃўрЃАрЃбрЃћрЃЏрЃўрЃА рЃњрЃљрЃљрЃќрЃарЃћрЃЉрЃљ**. рЃЕрЃЋрЃћрЃю рЃњрЃЋрЃўрЃюрЃЊрЃљ рЃцрЃўрЃарЃцрЃўрЃбрЃљрЃќрЃћ рЃЕрЃљрЃЋрЃгрЃћрЃарЃЮрЃЌ:

- рЃАрЃўрЃЏрЃдрЃћрЃарЃљ "рЃЕрЃљрЃЎрЃарЃБрЃџрЃЮ"
- рЃАрЃўрЃбрЃДрЃЋрЃћрЃЉрЃў: "рЃњрЃљрЃЏрЃљрЃарЃ»рЃЮрЃЉрЃљ!", "рЃ«рЃљрЃГрЃљрЃърЃБрЃарЃў", "­ЪЄг­ЪЄф"
- рЃАрЃљрЃЦрЃљрЃарЃЌрЃЋрЃћрЃџрЃЮрЃА рЃЊрЃарЃЮрЃерЃўрЃА рЃАрЃБрЃарЃљрЃЌрЃў

рЃЊрЃљрЃћрЃ«рЃЏрЃљрЃарЃћ рЃЎрЃЮрЃАрЃЏрЃЮрЃюрЃљрЃЋрЃбрЃћрЃЉрЃА, рЃњрЃљрЃЊрЃљрЃЌрЃљрЃарЃњрЃЏрЃюрЃЮрЃю рЃўрЃюрЃцрЃЮрЃарЃЏрЃљрЃфрЃўрЃљ рЃЉрЃўрЃюрЃљрЃарЃБрЃџ рЃАрЃўрЃАрЃбрЃћрЃЏрЃљрЃерЃў!
### рЃЊрЃљрЃЋрЃљрЃџрЃћрЃЉрЃљ

рЃЕрЃЋрЃћрЃю рЃњрЃЋрЃљрЃЦрЃЋрЃА 3 рЃбрЃўрЃърЃўрЃА рЃўрЃюрЃцрЃЮрЃарЃЏрЃљрЃфрЃўрЃљ, рЃарЃЮрЃЏрЃћрЃџрЃўрЃф рЃБрЃюрЃЊрЃљ рЃњрЃљрЃЊрЃљрЃЋрЃЌрЃљрЃарЃњрЃЏрЃюрЃЮрЃЌ:

- рЃЕрЃљрЃЎрЃарЃБрЃџрЃЮрЃА рЃцрЃарЃљрЃњрЃЏрЃћрЃюрЃбрЃў
- 3 рЃАрЃўрЃбрЃДрЃЋрЃљ: "рЃњрЃљрЃЏрЃљрЃарЃ»рЃЮрЃЉрЃљ!", "рЃ«рЃљрЃГрЃљрЃърЃБрЃарЃў", "­ЪЄг­ЪЄф"
- рЃАрЃљрЃЦрЃљрЃарЃЌрЃЋрЃћрЃџрЃЮрЃА рЃЊрЃарЃЮрЃерЃўрЃА рЃАрЃБрЃарЃљрЃЌрЃў

#### 1. рЃЕрЃљрЃЎрЃарЃБрЃџрЃЮрЃА рЃцрЃарЃљрЃњрЃЏрЃћрЃюрЃбрЃў

##### рЃЏрЃЮрЃўрЃфрЃљ, рЃљрЃБрЃЊрЃўрЃЮ рЃарЃЮрЃњрЃЮрЃа рЃњрЃљрЃЏрЃЮрЃЋрЃАрЃљрЃ«рЃЮ?

рЃџрЃћрЃЦрЃфрЃўрЃљрЃќрЃћ рЃЕрЃЋрЃћрЃю рЃњрЃљрЃюрЃЋрЃўрЃ«рЃўрЃџрЃћрЃЌ, рЃЌрЃБ рЃарЃЮрЃњрЃЮрЃа рЃњрЃљрЃЏрЃЮрЃњрЃЋрЃћрЃАрЃљрЃ«рЃљ рЃбрЃћрЃЦрЃАрЃбрЃў, рЃцрЃЮрЃбрЃЮ рЃЊрЃљ рЃЋрЃўрЃЊрЃћрЃЮ, рЃЌрЃБрЃЏрЃфрЃљ, рЃљрЃБрЃЊрЃўрЃЮрЃА рЃЮрЃарЃЮрЃЉрЃўрЃЌ рЃАрЃўрЃАрЃбрЃћрЃЏрЃљрЃерЃў рЃњрЃљрЃЏрЃЮрЃАрЃљрЃ«рЃЋрЃљ рЃљрЃа рЃњрЃЋрЃўрЃ«рЃАрЃћрЃюрЃћрЃЉрЃўрЃљ.

рЃљрЃБрЃЊрЃўрЃЮ рЃарЃћрЃљрЃџрЃБрЃарЃљрЃЊ рЃљрЃарЃўрЃА рЃ«рЃЏрЃўрЃА рЃбрЃљрЃџрЃдрЃћрЃЉрЃў, рЃарЃЮрЃЏрЃџрЃћрЃЉрЃўрЃф рЃАрЃўрЃЋрЃарЃфрЃћрЃерЃў рЃЏрЃЮрЃФрЃарЃљрЃЮрЃЉрЃћрЃю рЃЊрЃљ рЃљрЃЏ рЃбрЃљрЃџрЃдрЃћрЃЉрЃўрЃЌ рЃЕрЃЋрЃћрЃюрЃў рЃДрЃБрЃарЃўрЃА рЃЉрЃљрЃарЃљрЃЉрЃљрЃюрЃќрЃћ рЃњрЃљрЃЏрЃЮрЃгрЃЋрЃћрЃБрЃџрЃў рЃЋрЃўрЃЉрЃарЃљрЃфрЃўрЃўрЃЌ рЃерЃћрЃЋрЃўрЃњрЃарЃФрЃюрЃЮрЃЉрЃЌ рЃ«рЃЏрЃљрЃА. рЃЊрЃўрЃюрЃљрЃЏрЃўрЃЎрЃў рЃарЃћрЃљрЃџрЃБрЃарЃљрЃЊ рЃЦрЃЏрЃюрЃўрЃА рЃљрЃЏ рЃ«рЃЏрЃўрЃА рЃбрЃљрЃџрЃдрЃћрЃЉрЃА, рЃ«рЃЮрЃџрЃЮ рЃЏрЃўрЃЎрЃарЃЮрЃцрЃЮрЃюрЃў, рЃарЃЮрЃњрЃЮрЃарЃф рЃљрЃЊрЃљрЃЏрЃўрЃљрЃюрЃўрЃА рЃДрЃБрЃарЃў, рЃљрЃцрЃўрЃЦрЃАрЃўрЃарЃћрЃЉрЃА рЃЏрЃљрЃЌ.

![Wave Form](assets/wave_form.png)

рЃљрЃБрЃЊрЃўрЃЮрЃА рЃњрЃљрЃЏрЃЮрЃАрЃљрЃ«рЃЋрЃљ рЃЎрЃў рЃЊрЃљрЃўрЃДрЃЋрЃљрЃюрЃћрЃЉрЃљ рЃ«рЃЏрЃўрЃА **рЃбрЃљрЃџрЃдрЃўрЃА рЃњрЃљрЃЏрЃЮрЃАрЃљрЃ«рЃЋрЃўрЃА** рЃърЃарЃЮрЃЉрЃџрЃћрЃЏрЃљрЃЏрЃЊрЃћ.

рЃЏрЃЮрЃЊрЃў рЃбрЃљрЃџрЃдрЃљ рЃњрЃљрЃЏрЃЮрЃЋрЃАрЃљрЃ«рЃЮрЃЌ рЃарЃЮрЃњрЃЮрЃарЃф рЃцрЃБрЃюрЃЦрЃфрЃўрЃўрЃА рЃњрЃарЃљрЃцрЃўрЃЎрЃў. рЃЎрЃЮрЃюрЃЎрЃарЃћрЃбрЃБрЃџ рЃЊрЃарЃЮрЃўрЃА рЃгрЃћрЃарЃбрЃўрЃџрЃерЃў, рЃЏрЃљрЃА рЃљрЃЦрЃЋрЃА рЃарЃљрЃдрЃљрЃф рЃЏрЃюрЃўрЃерЃЋрЃюрЃћрЃџрЃЮрЃЉрЃљ (рЃљрЃЏрЃърЃџрЃўрЃбрЃБрЃЊрЃљ), рЃљрЃюрЃБ рЃ«рЃЏрЃљ рЃљрЃю рЃЏрЃљрЃдрЃљрЃџрЃўрЃљ рЃљрЃю рЃЊрЃљрЃЉрЃљрЃџрЃў рЃўрЃЏ рЃЏрЃЮрЃЏрЃћрЃюрЃбрЃерЃў.

![Wave Chart 1](assets/wavechart1.png)

рЃЌрЃБ рЃЕрЃЋрЃћрЃю рЃљрЃЏ рЃЏрЃюрЃўрЃерЃЋрЃюрЃћрЃџрЃЮрЃЉрЃћрЃЉрЃА рЃљрЃЏрЃЮрЃЋрЃгрЃћрЃарЃЌ рЃЎрЃЮрЃюрЃЎрЃарЃћрЃбрЃБрЃџ рЃЊрЃарЃЮрЃўрЃА рЃЏрЃЮрЃЏрЃћрЃюрЃбрЃћрЃЉрЃерЃў, рЃЕрЃЋрЃћрЃю рЃерЃћрЃЋрЃўрЃюрЃљрЃ«рЃљрЃЋрЃЌ рЃбрЃљрЃџрЃдрЃўрЃА рЃЊрЃљрЃљрЃ«рЃџрЃЮрЃћрЃЉрЃўрЃЌ рЃцрЃЮрЃарЃЏрЃљрЃА ($x$ рЃЏрЃЮрЃЏрЃћрЃюрЃбрЃерЃў рЃЊрЃљрЃЏрЃарЃњрЃЋрЃљрЃџрЃћрЃЉрЃБрЃџ $f(x)$ рЃЏрЃюрЃўрЃерЃЋрЃюрЃћрЃџрЃЮрЃЉрЃљрЃА):

| рЃюрЃўрЃЏрЃБрЃерЃўрЃА N | 1    | 2    | 3    | 4    | 5    | 6    | 7    | 8    | 9    | 10   |
| --------- | ---- | ---- | ---- | ---- | ---- | ---- | ---- | ---- | ---- | ---- |
| рЃљрЃЌрЃЮрЃЉрЃўрЃЌрЃў   | 8    | 3    | 7    | 6    | 9    | 7    | 2    | 6    | 6    | 6    |
| рЃЮрЃарЃЮрЃЉрЃўрЃЌрЃў   | 1000 | 0011 | 0111 | 0110 | 1001 | 0111 | 0010 | 0100 | 0110 | 0110 |


![Wave Chart 2](assets/wavechart2.png)

рЃЕрЃЋрЃћрЃю рЃбрЃљрЃџрЃдрЃўрЃА рЃЊрЃљрЃљрЃ«рЃџрЃЮрЃћрЃЉрЃўрЃЌрЃў рЃцрЃЮрЃарЃЏрЃљ рЃгрЃљрЃарЃЏрЃЮрЃЋрЃљрЃЊрЃњрЃўрЃюрЃћрЃЌ рЃарЃўрЃфрЃ«рЃЋрЃћрЃЉрЃљрЃЊ, рЃљрЃюрЃБ рЃњрЃљрЃЋрЃљрЃфрЃўрЃцрЃарЃБрЃџрЃћрЃЌ! рЃЕрЃљрЃгрЃћрЃарЃўрЃџрЃў рЃцрЃЮрЃарЃЏрЃљ (рЃЏрЃгрЃЋрЃљрЃюрЃћ) рЃљрЃарЃф рЃўрЃАрЃћ рЃљрЃ«рЃџрЃЮрЃАрЃљрЃљ рЃарЃћрЃљрЃџрЃБрЃарЃЌрЃљрЃю, рЃЌрЃБрЃЏрЃфрЃљ рЃарЃљрЃф рЃБрЃцрЃарЃЮ рЃЏрЃЮрЃЎрЃџрЃћ рЃўрЃюрЃбрЃћрЃарЃЋрЃљрЃџрЃћрЃЉрЃерЃў рЃљрЃЋрЃўрЃдрЃћрЃЉрЃЌ рЃюрЃўрЃЏрЃБрЃерЃћрЃЉрЃА, рЃЏрЃљрЃерЃўрЃю рЃЕрЃЋрЃћрЃюрЃў рЃљрЃЏрЃЮрЃгрЃћрЃарЃўрЃџрЃў рЃбрЃљрЃџрЃдрЃўрЃА рЃцрЃЮрЃарЃЏрЃљ рЃБрЃцрЃарЃЮ рЃЏрЃўрЃБрЃљрЃ«рЃџрЃЮрЃЋрЃЊрЃћрЃЉрЃљ рЃарЃћрЃљрЃџрЃБрЃарЃА. рЃЏрЃљрЃњрЃљрЃџрЃўрЃЌрЃљрЃЊ, рЃАрЃљрЃерЃБрЃљрЃџрЃЮ рЃ«рЃљрЃарЃўрЃАрЃ«рЃўрЃА рЃљрЃБрЃЊрЃўрЃЮ (CD-quality) рЃерЃћрЃўрЃфрЃљрЃЋрЃА 44100 (44.1KH) рЃюрЃўрЃЏрЃБрЃерЃА рЃДрЃЮрЃЋрЃћрЃџ 1 рЃгрЃљрЃЏрЃерЃў рЃЏрЃЮрЃ«рЃљрЃќрЃБрЃџрЃў рЃбрЃљрЃџрЃдрЃўрЃА рЃцрЃЮрЃарЃЏрЃўрЃЊрЃљрЃю. рЃљрЃЏ рЃЕрЃљрЃгрЃћрЃарЃўрЃџрЃў рЃбрЃљрЃџрЃдрЃўрЃА рЃўрЃюрЃцрЃЮрЃарЃЏрЃљрЃфрЃўрЃљрЃА рЃБрЃЎрЃЋрЃћ рЃЕрЃЋрЃћрЃюрЃў рЃЎрЃЮрЃЏрЃърЃўрЃБрЃбрЃћрЃарЃў рЃљрЃЏрЃБрЃерЃљрЃЋрЃћрЃЉрЃА рЃЊрЃљ рЃЏрЃљрЃА рЃерЃћрЃБрЃФрЃџрЃўрЃљ рЃЊрЃўрЃюрЃљрЃЏрЃўрЃЎрЃўрЃЌ рЃўрЃњрЃўрЃЋрЃћ рЃљрЃЏрЃърЃџрЃўрЃбрЃБрЃЊрЃўрЃА рЃбрЃљрЃџрЃдрЃћрЃЉрЃў рЃЊрЃљрЃљрЃњрЃћрЃюрЃћрЃарЃўрЃарЃЮрЃА! рЃЕрЃЋрЃћрЃюрЃў рЃАрЃљрЃДрЃЋрЃљрЃарЃћрЃџрЃў рЃЏрЃБрЃАрЃўрЃЎрЃћрЃЉрЃўрЃА рЃцрЃљрЃўрЃџрЃћрЃЉрЃў (.mp3, .wav, рЃљ.рЃе) рЃарЃћрЃљрЃџрЃБрЃарЃљрЃЊ рЃ«рЃЏрЃўрЃА рЃбрЃљрЃџрЃдрЃћрЃЉрЃўрЃА рЃљрЃЏрЃЮрЃгрЃћрЃарЃўрЃџрЃў рЃЋрЃћрЃарЃАрЃўрЃћрЃЉрЃўрЃљ.

рЃЌрЃљрЃюрЃљрЃЏрЃћрЃЊрЃарЃЮрЃЋрЃћ рЃљрЃБрЃЊрЃўрЃЮ рЃерЃћрЃЊрЃњрЃћрЃЉрЃљ рЃЏрЃўрЃџрЃўрЃЮрЃюрЃЮрЃЉрЃўрЃЌ рЃљрЃЏрЃЮрЃгрЃћрЃарЃўрЃџрЃў рЃюрЃўрЃЏрЃБрЃерЃћрЃЉрЃўрЃАрЃњрЃљрЃю (44000+ рЃљрЃЏрЃЮрЃгрЃћрЃарЃўрЃџрЃў рЃбрЃљрЃџрЃдрЃўрЃА рЃгрЃћрЃарЃбрЃўрЃџрЃў рЃгрЃљрЃЏрЃерЃў), рЃљрЃЏрЃўрЃбрЃЮрЃЏ рЃЏрЃЌрЃџрЃўрЃљрЃюрЃў рЃЕрЃљрЃЎрЃарЃБрЃџрЃЮрЃА рЃ«рЃћрЃџрЃўрЃЌ рЃљрЃЏрЃЮрЃгрЃћрЃарЃљ рЃарЃЌрЃБрЃџрЃў рЃўрЃЦрЃюрЃћрЃЉрЃљ (рЃЏрЃўрЃЌ рЃБрЃЏрЃћрЃбрЃћрЃА 7 рЃ«рЃЏрЃљрЃерЃў...)

рЃљрЃЏрЃ»рЃћрЃарЃљрЃЊ рЃЕрЃЋрЃћрЃю рЃњрЃљрЃЊрЃљрЃЋрЃЌрЃљрЃарЃњрЃЏрЃюрЃЮрЃЌ рЃЉрЃўрЃюрЃљрЃарЃБрЃџ рЃАрЃўрЃАрЃбрЃћрЃЏрЃљрЃерЃў рЃљрЃБрЃЊрЃўрЃЮрЃА рЃърЃљрЃбрЃљрЃарЃљ рЃцрЃарЃљрЃњрЃЏрЃћрЃюрЃбрЃў. рЃЊрЃљрЃюрЃљрЃарЃЕрЃћрЃюрЃўрЃА рЃњрЃљрЃАрЃљрЃЎрЃћрЃЌрЃћрЃЉрЃџрЃљрЃЊ рЃЏрЃЮрЃЏрЃљрЃЋрЃљрЃџрЃерЃў рЃЎрЃЮрЃЏрЃърЃўрЃБрЃбрЃћрЃарЃў рЃЊрЃљрЃЋрЃљрЃърЃарЃЮрЃњрЃарЃљрЃЏрЃЮрЃЌ рЃарЃЮрЃЏ рЃћрЃА рЃАрЃљрЃЦрЃЏрЃћ рЃЕрЃЋрЃћрЃюрЃЌрЃЋрЃўрЃА рЃњрЃљрЃљрЃЎрЃћрЃЌрЃЮрЃА.

![Chakrulo Chart](assets/chakrulo.png)

рЃћрЃА рЃљрЃарЃўрЃА рЃърЃўрЃарЃЮрЃЉрЃўрЃЌрЃў рЃюрЃљрЃгрЃДрЃЋрЃћрЃбрЃў рЃЕрЃљрЃЎрЃарЃБрЃџрЃЮрЃА рЃћрЃарЃЌрЃў рЃгрЃљрЃЏрЃўрЃЊрЃљрЃю (0:00 - 0:01), рЃАрЃљрЃЊрЃљрЃф рЃбрЃљрЃџрЃдрЃўрЃА рЃљрЃЏрЃърЃџрЃўрЃбрЃБрЃЊрЃљ рЃЏрЃЮрЃФрЃарЃљрЃЮрЃЉрЃА \[-128:127] рЃЊрЃўрЃљрЃърЃљрЃќрЃЮрЃюрЃерЃў.

##### 1.1 рЃљрЃЏрЃЮрЃўрЃгрЃћрЃарЃћ рЃюрЃўрЃЏрЃБрЃерЃћрЃЉрЃў рЃљрЃЌрЃЮрЃЉрЃўрЃЌ рЃАрЃўрЃАрЃбрЃћрЃЏрЃљрЃерЃў

рЃљрЃўрЃдрЃћ рЃбрЃљрЃџрЃдрЃўрЃА рЃюрЃўрЃЏрЃБрЃерЃћрЃЉрЃў, рЃљрЃюрЃБ рЃљрЃЏрЃЮрЃўрЃгрЃћрЃарЃћ рЃЊрЃљрЃљрЃ«рЃџрЃЮрЃћрЃЉрЃўрЃЌ рЃарЃљ рЃљрЃарЃўрЃА рЃбрЃљрЃџрЃдрЃўрЃА рЃљрЃЏрЃърЃџрЃўрЃбрЃБрЃЊрЃљ $x \in [0, 1]$  $f(x) \in [-128:127]$ рЃерЃБрЃљрЃџрЃћрЃЊрЃерЃў, 0,2 рЃгрЃљрЃЏрЃўрЃА рЃўрЃюрЃбрЃћрЃарЃЋрЃљрЃџрЃўрЃЌ.

| рЃЊрЃарЃЮ (рЃгрЃЏ) | рЃљрЃЏрЃърЃџрЃўрЃбрЃБрЃЊрЃљ |
| -------- | --------- |
| 0.0      |           |
| 0.2      |           |
| 0.4      |           |
| 0.6      |           |
| 0.8      |           |
| 1.0      |           |
##### 1.2 рЃЮрЃарЃЮрЃЉрЃўрЃЌрЃерЃў рЃњрЃљрЃЊрЃљрЃДрЃЋрЃљрЃюрЃљ

рЃљрЃ«рЃџрЃљ рЃљрЃЏрЃърЃџрЃўрЃбрЃБрЃЊрЃўрЃА рЃЏрЃюрЃўрЃерЃЋрЃюрЃћрЃџрЃЮрЃЉрЃћрЃЉрЃў рЃњрЃљрЃЊрЃљрЃЋрЃўрЃДрЃЋрЃљрЃюрЃЮрЃЌ рЃЮрЃарЃЮрЃЉрЃўрЃЌ рЃАрЃўрЃАрЃбрЃћрЃЏрЃљрЃерЃў, рЃЏрЃљрЃњрЃарЃљрЃЏ, рЃарЃЮрЃњрЃЮрЃа рЃњрЃљрЃЊрЃљрЃЋрЃўрЃДрЃЋрЃљрЃюрЃЮрЃЌ рЃБрЃљрЃарЃДрЃЮрЃцрЃўрЃЌрЃў рЃарЃўрЃфрЃ«рЃЋрЃћрЃЉрЃў рЃЮрЃарЃЮрЃЉрЃўрЃЌрЃерЃў?
###### рЃБрЃљрЃарЃДрЃЮрЃцрЃўрЃЌрЃў рЃарЃўрЃфрЃ«рЃЋрЃћрЃЉрЃўрЃА рЃњрЃљрЃЏрЃЮрЃАрЃљрЃ«рЃЋрЃљ

рЃЕрЃЋрЃћрЃю рЃЋрЃўрЃАрЃгрЃљрЃЋрЃџрЃћрЃЌ рЃЌрЃЋрЃџрЃљ рЃЊрЃљрЃЊрЃћрЃЉрЃўрЃЌрЃў рЃЏрЃЌрЃћрЃџрЃў рЃарЃўрЃфрЃ«рЃЋрЃћрЃЉрЃўрЃАрЃЌрЃЋрЃўрЃА (рЃюрЃљрЃбрЃБрЃарЃљрЃџрЃБрЃарЃў рЃарЃўрЃфрЃ«рЃЋрЃћрЃЉрЃў):

$$0, 1, 10, 11, 100, 101, 110, 111, 1000...$$ 

рЃЏрЃљрЃњрЃарЃљрЃЏ рЃарЃЮрЃњрЃЮрЃа рЃњрЃљрЃЏрЃЮрЃЋрЃАрЃљрЃ«рЃЮрЃЌ рЃБрЃљрЃарЃДрЃЮрЃцрЃўрЃЌрЃў рЃарЃўрЃфрЃ«рЃЋрЃћрЃЉрЃў?

рЃЏрЃљрЃарЃбрЃўрЃЋрЃў рЃЋрЃљрЃарЃўрЃљрЃюрЃбрЃў рЃўрЃЦрЃюрЃћрЃЉрЃЮрЃЊрЃљ, рЃњрЃљрЃЏрЃЮрЃњрЃЋрЃћрЃДрЃЮ рЃърЃўрЃарЃЋрЃћрЃџрЃў рЃЉрЃўрЃбрЃў рЃарЃЮрЃњрЃЮрЃарЃф рЃюрЃўрЃерЃљрЃюрЃў:
0 рЃўрЃДрЃЮрЃА рЃЊрЃљрЃЊрЃћрЃЉрЃўрЃЌрЃў, 1 рЃўрЃДрЃЮрЃА рЃБрЃљрЃарЃДрЃЮрЃцрЃўрЃЌрЃў. рЃљрЃюрЃБ рЃЏрЃљрЃарЃфрЃ«рЃћрЃюрЃљ рЃърЃўрЃарЃЋрЃћрЃџрЃў рЃЉрЃўрЃбрЃў рЃўрЃЦрЃюрЃћрЃЉрЃљ рЃљрЃарЃљ рЃЌрЃљрЃюрЃарЃўрЃњрЃўрЃА, рЃљрЃарЃљрЃЏрЃћрЃЊ рЃюрЃўрЃерЃюрЃўрЃА рЃњрЃљрЃЏрЃЮрЃЏрЃАрЃљрЃ«рЃЋрЃћрЃџрЃў.

рЃЏрЃљрЃњрЃљрЃџрЃўрЃЌрЃљрЃЊ:

$$
\begin{aligned}
\textcolor{green}{0}001_2 = +1_{10} \\ 
\textcolor{green}{1}001_2 = -1_{10} \\
\textcolor{green}{0}110_2 = +6_{10} \\
\textcolor{green}{1}110_2 = -6_{10}
\end{aligned}
$$

рЃЏрЃљрЃњрЃарЃљрЃЏ, рЃљрЃЦ рЃљрЃарЃўрЃА рЃћрЃарЃЌрЃў рЃърЃарЃЮрЃЉрЃџрЃћрЃЏрЃљ:

$$
\begin{aligned}
\textcolor{green}{0}000_2 = +0_{10} \\ 
\textcolor{green}{1}000_2 = -0_{10}
\end{aligned}
$$
 
рЃЕрЃЋрЃћрЃю рЃњрЃЋрЃарЃЕрЃћрЃЉрЃљ 2 рЃюрЃўрЃерЃюрЃўрЃљрЃюрЃў рЃюрЃБрЃџрЃў! рЃљрЃАрЃћрЃЋрЃћ рЃЦрЃЋрЃћрЃерЃЏрЃўрЃгрЃћрЃарЃўрЃЌ рЃљрЃарЃўрЃЌрЃЏрЃћрЃбрЃўрЃЎрЃљрЃА рЃЊрЃљ рЃАрЃ«рЃЋрЃљ рЃЏрЃЮрЃЦрЃЏрЃћрЃЊрЃћрЃЉрЃћрЃЉрЃА рЃљрЃАрЃћрЃЌрЃў рЃАрЃўрЃАрЃбрЃћрЃЏрЃљ рЃЏрЃЮрЃБрЃ«рЃћрЃарЃ«рЃћрЃЉрЃћрЃџрЃА рЃЦрЃЏрЃюрЃўрЃА.

##### 2's Complement Representation

рЃарЃћрЃљрЃџрЃБрЃарЃљрЃЊ рЃЎрЃЮрЃЏрЃърЃўрЃБрЃбрЃћрЃарЃћрЃЉрЃў рЃўрЃДрЃћрЃюрЃћрЃЉрЃћрЃю "рЃЮрЃарЃўрЃА рЃЎрЃЮрЃЏрЃърЃџрЃћрЃЏрЃћрЃюрЃбрЃА", рЃарЃЮрЃЏрЃћрЃџрЃўрЃф рЃЏрЃЮрЃАрЃљрЃ«рЃћрЃарЃ«рЃћрЃЉрЃћрЃџрЃА рЃ«рЃЊрЃўрЃА рЃљрЃюрЃњрЃљрЃарЃўрЃерЃА рЃЊрЃљ рЃљрЃа рЃњрЃЋрЃљрЃЦрЃЋрЃА $\pm0$.

рЃљрЃа рЃЏрЃЎрЃўрЃЌрЃ«рЃЮрЃЌ, рЃарЃЮрЃњрЃЮрЃа рЃЏрЃЮрЃљрЃцрЃўрЃЦрЃарЃЊрЃљрЃЌ, рЃЌрЃБрЃЏрЃфрЃљ рЃФрЃљрЃџрЃўрЃљрЃю рЃЏрЃЮрЃАрЃљрЃ«рЃћрЃарЃ«рЃћрЃЉрЃћрЃџрЃўрЃљ!

- рЃЌрЃБ рЃњрЃЋрЃўрЃюрЃЊрЃљ рЃЊрЃљрЃЊрЃћрЃЉрЃўрЃЌрЃў рЃарЃўрЃфрЃ«рЃЋрЃўрЃА рЃЕрЃљрЃгрЃћрЃарЃљ, рЃЏрЃљрЃерЃўрЃю рЃЋрЃгрЃћрЃарЃЌ рЃарЃЮрЃњрЃЮрЃарЃф рЃљрЃЦрЃљрЃЏрЃЊрЃћ.

$$
5_{10} = 0101_2
$$
рЃЏрЃљрЃњрЃарЃљрЃЏ -5 рЃўрЃЦрЃюрЃћрЃЉрЃљ рЃЊрЃљрЃЊрЃћрЃЉрЃўрЃЌрЃў рЃЋрЃћрЃарЃАрЃўрЃљ рЃарЃЮрЃЏ рЃљрЃЏрЃЮрЃЋрЃљрЃбрЃарЃўрЃљрЃџрЃЮрЃЌ (1 рЃ«рЃЊрЃћрЃЉрЃљ 0 рЃЊрЃљ 0 рЃ«рЃЊрЃћрЃЉрЃљ 1) рЃЊрЃљ рЃЊрЃљрЃЋрЃБрЃЏрЃљрЃбрЃЮрЃЌ рЃћрЃарЃЌрЃў

$$
0101_2 \xrightarrow{рЃљрЃЏрЃЮрЃЋрЃљрЃбрЃарЃўрЃљрЃџрЃЮрЃЌ} 1010_2 \xrightarrow{+1} 1010_2 + 1_2 = 1011_{2comp}
$$

рЃљрЃюрЃБ

$$
\begin{array} \\
5_{10} = 0101_2 = 0101_{2comp} \\
-5_{10} = 1011_{2comp}
\end{array}
$$



рЃљрЃЏ рЃАрЃўрЃАрЃбрЃћрЃЏрЃљрЃерЃўрЃф рЃБрЃљрЃарЃДрЃЮрЃцрЃўрЃЌрЃћрЃЉрЃў рЃћрЃарЃЌрЃўрЃЌ рЃўрЃгрЃДрЃћрЃЉрЃљ, рЃ«рЃЮрЃџрЃЮ рЃЊрЃљрЃЊрЃћрЃЉрЃўрЃЌрЃћрЃЉрЃў рЃюрЃБрЃџрЃўрЃЌ, рЃЌрЃБрЃЏрЃфрЃљ рЃљрЃарЃўрЃЌрЃЏрЃћрЃбрЃўрЃЎрЃљ рЃЏрЃљрЃарЃбрЃўрЃЋрЃў рЃ«рЃЊрЃћрЃЉрЃљ: рЃќрЃБрЃАрЃбрЃљрЃЊ рЃўрЃАрЃћ рЃ«рЃЊрЃћрЃЉрЃљ рЃљрЃюрЃњрЃљрЃарЃўрЃерЃў, рЃарЃЮрЃњрЃЮрЃарЃф рЃБрЃюрЃўрЃерЃюрЃЮ рЃАрЃўрЃАрЃбрЃћрЃЏрЃљрЃерЃў, рЃарЃЮрЃЏрЃћрЃџрЃўрЃф рЃљрЃЦрЃљрЃЏрЃЊрЃћ рЃЋрЃўрЃфрЃЮрЃЊрЃўрЃЌ (unsigned integers).

| рЃљрЃЌрЃЮрЃЉрЃўрЃЌрЃў | 8 рЃЉрЃўрЃбрЃўрЃљрЃюрЃў рЃЮрЃарЃўрЃА рЃЎрЃЮрЃЏрЃърЃџрЃћрЃЏрЃћрЃюрЃбрЃў |
| ------- | -------------------------- |
| 5       | `00000101`                 |
| 0       | `00000000`                 |
| -1      | `11111111`                 |
| -5      | `11111011`                 |
| -128    | `10000000`                 |
| 127     | `01111111`                 |

рЃарЃўрЃфрЃ«рЃЋрЃћрЃЉрЃўрЃА рЃЕрЃљрЃгрЃћрЃарЃљрЃА, рЃАрЃљрЃЊрЃљрЃф рЃарЃўрЃфрЃ«рЃЋрЃўрЃА рЃюрЃўрЃерЃљрЃюрЃАрЃљрЃф рЃЋрЃўрЃЌрЃЋрЃљрЃџрЃўрЃАрЃгрЃўрЃюрЃћрЃЉрЃЌ (рЃњрЃљрЃЏрЃЮрЃЋрЃАрЃљрЃ«рЃљрЃЋрЃЌ), рЃЦрЃЋрЃўрЃљ **Signed Integers (int)**, рЃ«рЃЮрЃџрЃЮ рЃБрЃюрЃўрЃерЃюрЃЮ рЃњрЃљрЃЏрЃЮрЃАрЃљрЃ«рЃЋрЃљрЃА **Unsigned Integers (uint)**. рЃБрЃцрЃарЃЮ рЃдрЃарЃЏрЃљрЃЊ рЃљрЃЏ рЃЌрЃћрЃЏрЃљрЃА рЃЊрЃљрЃЋрЃБрЃЉрЃарЃБрЃюрЃЊрЃћрЃЉрЃўрЃЌ рЃерЃћрЃЏрЃЊрЃћрЃњ рЃџрЃћрЃЦрЃфрЃўрЃљрЃќрЃћ.

---

рЃљрЃ«рЃџрЃљ рЃЎрЃў рЃљрЃЏрЃЮрЃгрЃћрЃарЃћ рЃерЃћрЃюрЃА рЃЏрЃўрЃћрЃа рЃерЃћрЃЋрЃАрЃћрЃЉрЃБрЃџрЃў рЃфрЃ«рЃарЃўрЃџрЃўрЃЊрЃљрЃю рЃљрЃЏрЃърЃџрЃўрЃбрЃБрЃЊрЃўрЃА рЃЏрЃюрЃўрЃерЃЋрЃюрЃћрЃџрЃЮрЃЉрЃћрЃЉрЃў рЃЉрЃўрЃюрЃљрЃарЃБрЃџ рЃАрЃўрЃАрЃбрЃћрЃЏрЃљрЃерЃў рЃЮрЃарЃўрЃА рЃЎрЃЮрЃЏрЃърЃџрЃўрЃЏрЃћрЃюрЃбрЃўрЃЌ. рЃарЃљрЃЏрЃЊрЃћрЃюрЃў рЃЉрЃўрЃбрЃў рЃЊрЃљрЃњрЃГрЃўрЃарЃЊрЃћрЃЉрЃљ рЃЌрЃўрЃЌрЃЮрЃћрЃБрЃџрЃў рЃарЃўрЃфрЃ«рЃЋрЃўрЃАрЃЌрЃЋрЃўрЃА? рЃарЃљрЃбрЃЮрЃЏ рЃљрЃарЃўрЃА рЃЏрЃљрЃўрЃюрЃф рЃЊрЃљ рЃЏрЃљрЃўрЃюрЃф $[-128:127]$ рЃЊрЃўрЃљрЃърЃљрЃќрЃЮрЃюрЃў? рЃарЃљрЃЏрЃЊрЃћрЃюрЃў рЃарЃўрЃфрЃ«рЃЋрЃўрЃљ рЃљрЃЏ рЃерЃБрЃљрЃџрЃћрЃЊрЃерЃў?

#### 2. рЃбрЃћрЃЦрЃАрЃбрЃў

рЃбрЃћрЃЦрЃАрЃбрЃўрЃА рЃЎрЃЮрЃЊрЃўрЃарЃћрЃЉрЃљ рЃЋрЃўрЃАрЃгрЃљрЃЋрЃџрЃћрЃЌ ASCII рЃАрЃљрЃерЃБрЃљрЃџрЃћрЃЉрЃўрЃЌ, рЃАрЃљрЃЊрЃљрЃф рЃњрЃЋрЃЦрЃЮрЃюрЃЊрЃљ рЃфрЃ«рЃарЃўрЃџрЃў, рЃарЃЮрЃЏрЃџрЃўрЃА рЃАрЃљрЃерЃБрЃљрЃџрЃћрЃЉрЃўрЃЌ рЃљрЃАрЃЮрЃћрЃЉрЃА рЃњрЃљрЃЏрЃЮрЃЋрЃАрЃљрЃ«рЃљрЃЋрЃЊрЃўрЃЌ рЃфрЃ«рЃарЃўрЃџрЃерЃў рЃЏрЃўрЃАрЃўрЃЋрЃћ рЃюрЃЮрЃЏрЃарЃўрЃЌ. рЃЕрЃЋрЃћрЃю рЃљрЃ«рЃџрЃљ рЃњрЃЋрЃўрЃюрЃЊрЃљ рЃњрЃљрЃЏрЃЮрЃЋрЃАрЃљрЃ«рЃЮрЃЌ 2 рЃАрЃўрЃбрЃДрЃЋрЃљ рЃЊрЃљ 1 рЃћрЃЏрЃЮрЃ»рЃў:

- "рЃњрЃљрЃЏрЃљрЃарЃ»рЃЮрЃЉрЃљ!"
- "рЃ«рЃљрЃГрЃљрЃърЃБрЃарЃў"
- "­ЪЄг­ЪЄф"

рЃЌрЃБрЃЏрЃфрЃљ ASCII_рЃерЃў рЃљрЃа рЃљрЃарЃўрЃА рЃљрЃарЃф рЃЦрЃљрЃарЃЌрЃБрЃџрЃў рЃљрЃАрЃЮрЃћрЃЉрЃў, рЃљрЃарЃф рЃћрЃЏрЃЮрЃ»рЃћрЃЉрЃў. рЃарЃЮрЃњрЃЮрЃарЃф рЃџрЃћрЃЦрЃфрЃўрЃљрЃерЃў рЃЋрЃљрЃ«рЃАрЃћрЃюрЃћрЃЌ, рЃљрЃарЃАрЃћрЃЉрЃЮрЃЉрЃА рЃАрЃљрЃћрЃарЃЌрЃљрЃерЃЮрЃарЃўрЃАрЃЮ рЃфрЃ«рЃарЃўрЃџрЃў **UNICODE**, рЃАрЃљрЃЊрЃљрЃф рЃњрЃљрЃЏрЃЮрЃАрЃљрЃ«рЃБрЃџрЃўрЃљ рЃЏрЃАрЃЮрЃцрЃџрЃўрЃЮрЃА рЃћрЃюрЃћрЃЉрЃў, рЃАрЃўрЃЏрЃЉрЃЮрЃџрЃЮрЃћрЃЉрЃў рЃЊрЃљ рЃћрЃЏрЃЮрЃ»рЃћрЃЉрЃў!

рЃЏрЃЮрЃЊрЃўрЃЌ рЃњрЃљрЃЏрЃЮрЃЋрЃўрЃДрЃћрЃюрЃЮрЃЌ UNICODE рЃАрЃўрЃбрЃДрЃЋрЃћрЃЉрЃўрЃА рЃЕрЃљрЃАрЃљрЃгрЃћрЃарЃљрЃЊ!

##### UNICODE рЃЏрЃБрЃерЃљрЃЮрЃЉрЃўрЃА рЃърЃарЃўрЃюрЃфрЃўрЃърЃў

рЃўрЃ«рЃўрЃџрЃћрЃЌ [UNICODE рЃфрЃ«рЃарЃўрЃџрЃў](https://symbl.cc/en/unicode-table/#georgian).

рЃЌрЃБрЃЏрЃфрЃљ рЃљрЃдрЃюрЃўрЃерЃЋрЃюрЃљ рЃАрЃљрЃЎрЃЏрЃљрЃЮрЃЊ рЃБрЃфрЃюрЃљрЃБрЃарЃўрЃљ. рЃЏрЃљрЃњрЃљрЃџрЃЌрЃљрЃЊ "рЃљ" рЃфрЃ«рЃарЃўрЃџрЃерЃў рЃљрЃарЃўрЃА **U+10D0**, рЃарЃљрЃА рЃюрЃўрЃерЃюрЃљрЃЋрЃА рЃћрЃА?

U+ рЃюрЃўрЃерЃюрЃљрЃЋрЃА рЃарЃЮрЃЏ рЃћрЃА рЃЎрЃЮрЃЊрЃў рЃћрЃЎрЃБрЃЌрЃЋрЃюрЃўрЃА UNICODE рЃфрЃ«рЃарЃўрЃџрЃА, рЃЏрЃљрЃА рЃАрЃ«рЃЋрЃљ рЃЏрЃюрЃўрЃерЃЋрЃюрЃћрЃџрЃЮрЃЉрЃљ рЃљрЃа рЃљрЃЦрЃЋрЃА.
10D0 рЃљрЃарЃўрЃА рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃў рЃАрЃўрЃАрЃбрЃћрЃЏрЃўрЃЌ рЃЕрЃљрЃгрЃћрЃарЃўрЃџрЃў рЃарЃўрЃфрЃ«рЃЋрЃў (Hexadecimal). рЃарЃљрЃбрЃЮрЃЏ?

рЃарЃЮрЃњрЃЮрЃарЃф ASCII рЃфрЃ«рЃарЃўрЃџрЃерЃў, рЃљрЃЦрЃљрЃф рЃЕрЃљрЃЏрЃЮрЃюрЃЮрЃЏрЃарЃўрЃџрЃўрЃљ рЃАрЃўрЃЏрЃЉрЃЮрЃџрЃЮрЃћрЃЉрЃў, "рЃљ" рЃљрЃАрЃЮрЃА рЃљрЃЌрЃЮрЃЉрЃўрЃЌрЃў рЃюрЃЮрЃЏрЃћрЃарЃў рЃљрЃарЃўрЃА 4304.

рЃЏрЃљрЃњрЃљрЃџрЃўрЃЌрЃљрЃЊ, "A" ASCII рЃерЃў рЃўрЃДрЃЮ 65, рЃљрЃюрЃБ рЃЮрЃарЃЮрЃЉрЃўрЃЌрЃерЃў 0100 0001. 

рЃЮрЃарЃЮрЃЉрЃўрЃЌрЃерЃў рЃарЃЮрЃЏ рЃЕрЃљрЃЋрЃгрЃћрЃарЃЮрЃЌ 4304, рЃўрЃЦрЃюрЃћрЃЉрЃљ **0001 0000 1101 0000**. рЃБрЃцрЃарЃЮ рЃЊрЃўрЃЊ рЃюрЃЮрЃЏрЃарЃћрЃЉрЃА рЃЎрЃўрЃЊрЃћрЃЋ рЃЏрЃћрЃбрЃў рЃфрЃўрЃцрЃарЃў рЃЊрЃљрЃАрЃГрЃўрЃарЃЊрЃћрЃЉрЃљ. рЃљрЃЏрЃўрЃбрЃЮрЃЏ, рЃљрЃЊрЃљрЃЏрЃўрЃљрЃюрЃўрЃАрЃЌрЃЋрЃўрЃА рЃЏрЃљрЃарЃбрЃўрЃЋрЃљрЃЊ рЃЊрЃљ рЃЏрЃЮрЃЎрЃџрЃћрЃЊ рЃЉрЃўрЃюрЃљрЃарЃБрЃџрЃў рЃўрЃюрЃцрЃЮрЃарЃЏрЃљрЃфрЃўрЃўрЃА рЃЕрЃљрЃАрЃљрЃгрЃћрЃарЃљрЃЊ рЃЋрЃўрЃДрЃћрЃюрЃћрЃЉрЃЌ рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌ рЃАрЃўрЃАрЃбрЃћрЃЏрЃљрЃА, рЃарЃЮрЃЏрЃћрЃџрЃўрЃф рЃАрЃљрЃерЃБрЃљрЃџрЃћрЃЉрЃљрЃА рЃњрЃЋрЃљрЃФрЃџрЃћрЃЉрЃА 4 рЃЉрЃўрЃбрЃў рЃњрЃљрЃЏрЃЮрЃЋрЃАрЃљрЃ«рЃЮрЃЌ 1 рЃфрЃљрЃџрЃў рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌ рЃАрЃўрЃАрЃбрЃћрЃЏрЃўрЃА рЃфрЃўрЃцрЃарЃўрЃЌ.

##### рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃў рЃАрЃўрЃАрЃбрЃћрЃЏрЃљ (Hexadecimal)

рЃљрЃЌрЃЮрЃЉрЃўрЃЌ рЃАрЃўрЃАрЃбрЃћрЃЏрЃљрЃерЃў рЃњрЃЋрЃљрЃЦрЃЋрЃА 10 рЃфрЃўрЃцрЃарЃў: 

$$0 1 2 3 4 5 6 7 8 9$$

рЃЮрЃарЃЮрЃЉрЃўрЃЌрЃерЃў рЃЎрЃў 2: 

$$01$$

рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌ рЃАрЃўрЃАрЃбрЃћрЃЏрЃўрЃА рЃърЃарЃўрЃюрЃфрЃўрЃърЃў рЃўрЃњрЃўрЃЋрЃћрЃљ, рЃЌрЃљрЃюрЃарЃўрЃњрЃћрЃЉрЃў рЃљрЃарЃўрЃА 16_рЃўрЃА рЃ«рЃљрЃарЃўрЃАрЃ«рЃћрЃЉрЃў. рЃарЃљрЃф рЃерЃћрЃћрЃ«рЃћрЃЉрЃљ рЃфрЃўрЃцрЃарЃћрЃЉрЃА, рЃњрЃЋрЃљрЃЦрЃЋрЃА 16 рЃфрЃљрЃџрЃў:

$$0 1 2 3 4 5 6 7 8 9 ..$$

рЃЏрЃљрЃњрЃарЃљрЃЏ рЃАрЃљрЃўрЃЊрЃљрЃю рЃЏрЃЮрЃЋрЃўрЃбрЃљрЃюрЃЮрЃЌ рЃЎрЃўрЃЊрЃћрЃЋ 6?

рЃЋрЃўрЃАрЃћрЃАрЃ«рЃЮрЃЌ рЃўрЃюрЃњрЃџрЃўрЃАрЃБрЃарЃў рЃљрЃАрЃЮрЃћрЃЉрЃў a b c d e f рЃЊрЃљ рЃЕрЃЋрЃћрЃюрЃў 16 рЃњрЃљрЃАрЃюрЃ«рЃЋрЃљрЃЋрЃћрЃЉрЃБрЃџрЃў рЃфрЃўрЃцрЃарЃў (рЃАрЃўрЃЏрЃЉрЃЮрЃџрЃЮ) рЃўрЃЦрЃюрЃћрЃЉрЃљ:

$$
0 1 2 3 4 5 6 7 8 9 a b c d e f
$$

рЃарЃЮрЃњрЃЮрЃа рЃњрЃљрЃЊрЃљрЃЋрЃўрЃДрЃЋрЃљрЃюрЃЮрЃЌ рЃарЃўрЃфрЃ«рЃЋрЃў рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃерЃў?

$$
\begin{array} \\
300_{10} = 1 * 256 + 2 * 16 + 12 * 1 \\
1 * 16^2 + 2*16^1 + c*16^0 \\
300_{10} = 12C_{16}
\end{array}
$$

C рЃљрЃЏ рЃерЃћрЃЏрЃЌрЃ«рЃЋрЃћрЃЋрЃљрЃерЃў рЃгрЃљрЃарЃЏрЃЮрЃљрЃЊрЃњрЃћрЃюрЃА 12_рЃА рЃћрЃарЃЌрЃў рЃАрЃўрЃЏрЃЉрЃЮрЃџрЃЮрЃЌрЃў.

рЃарЃљрЃерЃў рЃњрЃЋрЃГрЃўрЃарЃЊрЃћрЃЉрЃљ? рЃарЃљрЃф рЃЏрЃћрЃбрЃўрЃљ рЃцрЃБрЃФрЃћ, рЃЏрЃўрЃЌ рЃюрЃљрЃЎрЃџрЃћрЃЉрЃў "рЃфрЃўрЃцрЃарЃў" рЃњрЃЋрЃГрЃўрЃарЃЊрЃћрЃЉрЃљ. рЃљрЃАрЃћрЃЋрЃћ рЃЏрЃЮрЃАрЃљрЃ«рЃћрЃарЃ«рЃћрЃЉрЃћрЃџрЃўрЃљ рЃЮрЃарЃЮрЃЉрЃўрЃЌ рЃАрЃўрЃАрЃбрЃћрЃЏрЃўрЃА рЃњрЃљрЃЏрЃЮрЃАрЃљрЃ«рЃЋрЃљ рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃерЃў. рЃЏрЃўрЃАрЃў рЃљрЃдрЃЦрЃЏрЃљ рЃЎрЃЮрЃЏрЃърЃўрЃБрЃбрЃћрЃарЃА рЃљрЃа рЃерЃћрЃБрЃФрЃџрЃўрЃљ, рЃўрЃњрЃў рЃЏрЃљрЃўрЃюрЃф рЃЉрЃўрЃюрЃљрЃарЃБрЃџрЃерЃў рЃўрЃюрЃљрЃ«рЃљрЃЋрЃА рЃЊрЃљ рЃљрЃЏрЃБрЃерЃљрЃЋрЃћрЃЉрЃА рЃўрЃюрЃцрЃЮрЃарЃЏрЃљрЃфрЃўрЃљрЃА, рЃБрЃЉрЃарЃљрЃџрЃЮрЃЊ рЃўрЃњрЃў рЃљрЃЊрЃљрЃЏрЃўрЃљрЃюрЃўрЃАрЃЌрЃЋрЃўрЃА рЃ«рЃЊрЃћрЃЉрЃљ рЃЏрЃЮрЃАрЃљрЃ«рЃћрЃарЃ«рЃћрЃЉрЃћрЃџрЃў.

рЃЏрЃљрЃњрЃљрЃџрЃўрЃЌрЃљрЃЊ:

1010 1001 1100 1111 рЃЉрЃўрЃюрЃљрЃарЃБрЃџрЃўрЃЊрЃљрЃю рЃарЃЮрЃЏ рЃњрЃљрЃЊрЃљрЃЋрЃўрЃДрЃЋрЃљрЃюрЃЮрЃЌ рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃерЃў, рЃљрЃЋрЃўрЃдрЃЮрЃЌ рЃДрЃЮрЃЋрЃћрЃџрЃў 4 рЃЉрЃўрЃбрЃў рЃЊрЃљ рЃљрЃЋрЃдрЃюрЃўрЃерЃюрЃЮрЃЌ рЃЏрЃўрЃАрЃў рЃарЃўрЃфрЃ«рЃЮрЃЉрЃарЃўрЃЋрЃў рЃЏрЃюрЃўрЃерЃЋрЃюрЃћрЃџрЃЮрЃЉрЃљ рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃўрЃА рЃфрЃўрЃцрЃарЃўрЃЌ

1010 = 10 рЃљрЃЌрЃЮрЃЉрЃўрЃЌрЃерЃў = A рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃерЃў
1001 = 9 рЃљрЃЌрЃЮрЃЉрЃўрЃЌрЃерЃў = 9 рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃерЃў
1100 = 12 рЃљрЃЌрЃЮрЃЉрЃўрЃЌрЃерЃў = C рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃерЃў
1111 = 15 рЃљрЃЌрЃЮрЃЉрЃўрЃЌрЃерЃў = F рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃерЃў

рЃљрЃюрЃБ 1010 1001 1100 1111 рЃЮрЃарЃЮрЃЉрЃўрЃЌрЃерЃў, рЃЏрЃЮрЃЎрЃџрЃћрЃЊ рЃЕрЃљрЃўрЃгрЃћрЃарЃћрЃЉрЃљ, рЃарЃЮрЃњрЃЮрЃарЃф: A9CF.

рЃћрЃА рЃ«рЃарЃўрЃЎрЃў рЃЏрЃБрЃерЃљрЃЮрЃЉрЃА рЃўрЃЏрЃўрЃА рЃ«рЃљрЃарЃ»рЃќрЃћ рЃарЃЮрЃЏ рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃўрЃА рЃЊрЃўрЃљрЃърЃљрЃќрЃЮрЃюрЃў рЃљрЃарЃўрЃА 0-15, рЃўрЃАрЃћрЃЋрЃћ рЃарЃЮрЃњрЃЮрЃарЃф 4 рЃЉрЃўрЃбрЃўрЃА:

$0_{10} = 0000_{2} = 0_{16}$
$15_{10} = 1111_2 = F_{16}$

рЃљрЃюрЃљрЃџрЃЮрЃњрЃўрЃБрЃарЃў рЃърЃарЃўрЃюрЃфрЃўрЃърЃўрЃЌ рЃ«рЃЊрЃћрЃЉрЃљ рЃЌрЃћрЃЦрЃЋрЃАрЃЏрЃћрЃбрЃЮрЃЉрЃўрЃЌрЃўрЃЊрЃљрЃю рЃЮрЃарЃЮрЃЉрЃўрЃЌрЃерЃў рЃњрЃљрЃЊрЃљрЃДрЃЋрЃљрЃюрЃљрЃф.

рЃЏрЃљрЃњрЃљрЃџрЃўрЃЌрЃљрЃЊ "рЃљ" рЃЎрЃЮрЃЊрЃў рЃљрЃарЃўрЃА U+10D0 рЃљрЃюрЃБ рЃюрЃЮрЃЏрЃћрЃарЃў 10D0

$$
\begin{array} \\
1_{16} = 0001_2 \\
0_{16} = 0000_2 \\
D_{16} = 1101_2 \\
0_{16} = 0000_2 \\
\end{array}
$$

$10D0_{16} = 0001 \; 0000 \; 1101 \; 0000_2$ рЃЮрЃарЃЮрЃЉрЃўрЃЌрЃерЃў. рЃћрЃА рЃАрЃўрЃАрЃбрЃћрЃЏрЃљ рЃФрЃљрЃџрЃўрЃљрЃю рЃЏрЃЮрЃАрЃљрЃ«рЃћрЃарЃ«рЃћрЃЉрЃћрЃџрЃўрЃљ рЃЉрЃўрЃюрЃљрЃарЃБрЃџрЃў рЃўрЃюрЃцрЃЮрЃарЃЏрЃљрЃфрЃўрЃўрЃА рЃЏрЃЮрЃЎрЃџрЃћрЃЊ рЃгрЃљрЃарЃЏрЃЮрЃАрЃљрЃЊрЃњрЃћрЃюрЃљрЃЊ рЃљрЃЊрЃљрЃЏрЃўрЃљрЃюрЃўрЃАрЃЌрЃЋрЃўрЃА, рЃарЃљрЃАрЃљрЃф рЃњрЃќрЃљ рЃЊрЃљ рЃњрЃќрЃљ рЃерЃћрЃЋрЃљрЃЏрЃЕрЃюрЃћрЃЋрЃЌ.
##### 2.1 рЃљрЃЏрЃЮрЃгрЃћрЃарЃћ рЃАрЃўрЃбрЃДрЃЋрЃћрЃЉрЃў UNICODE рЃАрЃўрЃАрЃбрЃћрЃЏрЃўрЃА рЃЊрЃљрЃ«рЃЏрЃљрЃарЃћрЃЉрЃўрЃЌ

рЃњрЃљрЃЊрЃљрЃЌрЃљрЃарЃњрЃЏрЃюрЃћ рЃАрЃўрЃбрЃДрЃЋрЃћрЃЉрЃў UNICODE_рЃўрЃА U+XXXX рЃцрЃЮрЃарЃЏрЃљрЃбрЃерЃў:

- "рЃњрЃљрЃЏрЃљрЃарЃ»рЃЮрЃЉрЃљ!"
- "рЃ«рЃљрЃГрЃљрЃърЃБрЃарЃў"
- "­ЪЄг­ЪЄф" (рЃАрЃљрЃЦрЃљрЃарЃЌрЃЋрЃћрЃџрЃЮрЃА рЃЊрЃарЃЮрЃерЃўрЃА рЃћрЃЏрЃЮрЃ»рЃў)

рЃњрЃљрЃЏрЃЮрЃўрЃДрЃћрЃюрЃћ [UNICODE рЃфрЃ«рЃарЃўрЃџрЃў](https://symbl.cc/en/unicode-table/#georgian).

---
###### рЃЉрЃЮрЃюрЃБрЃА рЃфрЃЮрЃЊрЃюрЃљ

*рЃЎрЃџрЃљрЃАрЃўрЃЎрЃБрЃарЃў ASCII рЃўрЃДрЃћрЃюрЃћрЃЉрЃА 7 рЃЉрЃўрЃбрЃА, рЃ«рЃЮрЃџрЃЮ рЃЏрЃўрЃАрЃў рЃњрЃљрЃЋрЃарЃфрЃћрЃџрЃћрЃЉрЃБрЃџрЃў рЃЋрЃћрЃарЃАрЃўрЃљ 8 рЃЉрЃўрЃбрЃА (Extended ASCII). UNICODE рЃЏрЃћрЃбрЃў рЃЉрЃўрЃбрЃћрЃЉрЃўрЃА рЃњрЃљрЃЏрЃЮрЃДрЃћрЃюрЃћрЃЉрЃўрЃА рЃ«рЃљрЃарЃ»рЃќрЃћ, рЃерЃћрЃБрЃФрЃџрЃўрЃљ рЃерЃћрЃўрЃюрЃљрЃ«рЃЮрЃА рЃЉрЃћрЃЋрЃарЃљрЃЊ рЃЏрЃћрЃбрЃў рЃАрЃўрЃЏрЃЉрЃЮрЃџрЃЮрЃћрЃЉрЃў. рЃўрЃњрЃў рЃўрЃДрЃћрЃюрЃћрЃЉрЃА рЃфрЃЋрЃџрЃљрЃЊрЃў рЃарЃљрЃЮрЃЊрЃћрЃюрЃЮрЃЉрЃўрЃА рЃЉрЃўрЃбрЃћрЃЉрЃА: 1, 2, 3 рЃљрЃю 4 рЃЉрЃљрЃўрЃбрЃА!. UNICODE рЃДрЃЋрЃћрЃџрЃљрЃќрЃћ рЃњрЃљрЃЋрЃарЃфрЃћрЃџрЃћрЃЉрЃБрЃџрЃў рЃЋрЃћрЃарЃАрЃўрЃљ рЃљрЃарЃўрЃА UTF-8, рЃарЃЮрЃЏрЃћрЃџрЃўрЃф рЃЉрЃљрЃўрЃбрЃћрЃЉрЃА рЃерЃћрЃЏрЃЊрЃћрЃњрЃюрЃљрЃўрЃарЃљрЃЊ рЃљрЃюрЃљрЃгрЃўрЃџрЃћрЃЉрЃА (рЃЕрЃЋрЃћрЃюрЃў рЃбрЃћрЃЦрЃАрЃбрЃўрЃф рЃљрЃЏ рЃАрЃбрЃљрЃбрЃўрЃљрЃерЃў рЃўрЃДрЃћрЃюрЃћрЃЉрЃА UTF-8 Encoding рЃАрЃўрЃАрЃбрЃћрЃЏрЃљрЃА!):

| рЃАрЃўрЃЏрЃЉрЃЮрЃџрЃЮрЃА рЃЊрЃўрЃљрЃърЃљрЃќрЃЮрЃюрЃў       | рЃЉрЃљрЃўрЃбрЃћрЃЉрЃў | рЃЏрЃљрЃњрЃљрЃџрЃўрЃЌрЃћрЃЉрЃў                                       |
| ------------------------ | ------- | ------------------------------------------------ |
| U+0000 рЃЊрЃљрЃю U+007F-рЃЏрЃЊрЃћ    | 1 рЃЉрЃљрЃўрЃбрЃў | ASCII (рЃЏрЃљрЃњ: A, a, 1, @)                          |
| U+0080 рЃЊрЃљрЃю U+07FF-рЃЏрЃЊрЃћ    | 2 рЃЉрЃљрЃўрЃбрЃў | рЃџрЃљрЃЌрЃўрЃюрЃБрЃарЃў, рЃЉрЃћрЃарЃФрЃюрЃБрЃџрЃў рЃАрЃўрЃЏрЃЉрЃЮрЃџрЃЮрЃћрЃЉрЃў                    |
| U+0800 рЃЊрЃљрЃю U+FFFF-рЃЏрЃЊрЃћ    | 3 рЃЉрЃљрЃўрЃбрЃў | рЃАрЃ«рЃЋрЃљрЃЊрЃљрЃАрЃ«рЃЋрЃљ рЃћрЃюрЃћрЃЉрЃў (рЃЏрЃљрЃњ: рЃЦрЃљрЃарЃЌрЃБрЃџрЃў, рЃљрЃарЃљрЃЉрЃБрЃџрЃў, рЃЕрЃўрЃюрЃБрЃарЃў) |
| U+10000 рЃЊрЃљрЃю U+10FFFF-рЃЏрЃЊрЃћ | 4 рЃЉрЃљрЃўрЃбрЃў | рЃћрЃЏрЃЮрЃ»рЃў, рЃўрЃерЃЋрЃўрЃљрЃЌрЃў рЃўрЃАрЃбрЃЮрЃарЃўрЃБрЃџрЃў рЃљрЃюрЃЉрЃљрЃюрЃћрЃЉрЃў                |

 *рЃЏрЃћрЃбрЃў рЃўрЃюрЃцрЃЮрЃарЃЏрЃљрЃфрЃўрЃўрЃА рЃњрЃљрЃАрЃљрЃњрЃћрЃЉрЃљрЃЊ рЃерЃћрЃњрЃўрЃФрЃџрЃўрЃљ рЃњрЃљрЃЏрЃЮрЃўрЃДрЃћрЃюрЃЮ ChatGPT рЃљрЃю Google ; ) 
#### 3.  рЃЊрЃарЃЮрЃерЃўрЃА рЃАрЃБрЃарЃљрЃЌрЃў

![kaflag](assets/kaflag.png)

рЃЕрЃЋрЃћрЃюрЃў рЃЊрЃарЃЮрЃерЃўрЃА рЃАрЃБрЃарЃљрЃЌрЃў рЃљрЃарЃўрЃА 15x11 рЃќрЃЮрЃЏрЃўрЃАрЃљрЃљ, рЃАрЃљрЃЊрЃљрЃф рЃЌрЃўрЃЌрЃЮрЃћрЃБрЃџ рЃърЃўрЃЦрЃАрЃћрЃџрЃА (рЃБрЃ»рЃарЃљрЃА) рЃљрЃЦрЃЋрЃА рЃерЃћрЃАрЃљрЃЉрЃљрЃЏрЃўрЃАрЃў рЃцрЃћрЃарЃў.

---
##### 3.1 рЃЊрЃљрЃгрЃћрЃарЃћ рЃърЃўрЃарЃЋрЃћрЃџрЃў рЃЏрЃгрЃЎрЃарЃўрЃЋрЃўрЃА RGB рЃЏрЃЮрЃюрЃљрЃфрЃћрЃЏрЃћрЃЉрЃў.

**рЃљрЃЏрЃЮрЃгрЃћрЃарЃћ рЃЏрЃћрЃАрЃљрЃЏрЃћ рЃЏрЃгрЃЎрЃарЃўрЃЋрЃў рЃарЃЮрЃњрЃЮрЃарЃф RGB рЃЏрЃЮрЃюрЃљрЃфрЃћрЃЏрЃћрЃЉрЃў. рЃЌрЃўрЃЌрЃЮрЃћрЃБрЃџрЃў рЃцрЃћрЃарЃў рЃерЃћрЃЊрЃњрЃћрЃЉрЃљ 3 рЃюрЃљрЃќрЃљрЃЋрЃўрЃњрЃљрЃю (рЃгрЃўрЃЌрЃћрЃџрЃў, рЃЏрЃгрЃЋрЃљрЃюрЃћ, рЃџрЃБрЃарЃ»рЃў).** 

![row1](assets/row1.png)

рЃЏрЃљрЃњрЃљрЃџрЃўрЃЌрЃљрЃЊ рЃџрЃБрЃарЃ»рЃў рЃърЃўрЃЦрЃАрЃћрЃџрЃў рЃЕрЃљрЃўрЃгрЃћрЃарЃћрЃЉрЃљ рЃерЃћрЃЏрЃЊрЃћрЃњрЃюрЃљрЃўрЃарЃљрЃЊ:

$$
0, 0, 255 \rightarrow 00000000 \: 00000000 \: 11111111.
$$
##### 3.2 рЃўрЃюрЃцрЃЮрЃарЃЏрЃљрЃфрЃўрЃўрЃА рЃЎрЃЮрЃЏрЃърЃарЃћрЃАрЃўрЃарЃћрЃЉрЃљ

рЃЌрЃБ рЃљрЃЏ рЃАрЃљрЃ«рЃўрЃЌ рЃљрЃЏрЃЮрЃЋрЃгрЃћрЃарЃЌ рЃўрЃюрЃцрЃЮрЃарЃЏрЃљрЃфрЃўрЃљрЃА (1 рЃърЃўрЃЦрЃАрЃћрЃџрЃў = 24 рЃЉрЃўрЃбрЃў), рЃЏрЃљрЃерЃўрЃю рЃЊрЃљрЃњрЃЋрЃГрЃўрЃарЃЊрЃћрЃЉрЃљ рЃќрЃћрЃЊрЃЏрЃћрЃбрЃљрЃЊ рЃърЃўрЃЦрЃАрЃћрЃџрЃўрЃА рЃўрЃюрЃцрЃЮрЃарЃЏрЃљрЃфрЃўрЃўрЃА рЃњрЃљрЃЏрЃћрЃЮрЃарЃћрЃЉрЃљ рЃЊрЃљ рЃцрЃЮрЃбрЃЮрЃА рЃўрЃюрЃцрЃЮрЃарЃЏрЃљрЃфрЃўрЃљ рЃќрЃЮрЃЏрЃљрЃерЃў рЃбрЃДрЃБрЃўрЃџрЃљрЃЊ рЃњрЃљрЃўрЃќрЃарЃЊрЃћрЃЉрЃљ. рЃЏрЃљрЃњрЃљрЃџрЃўрЃЌрЃљрЃЊ, рЃЌрЃБ рЃЏрЃћрЃћрЃЦрЃЋрЃАрЃћ рЃЏрЃгрЃЎрЃарЃўрЃЋрЃА рЃљрЃЏрЃЮрЃЋрЃгрЃћрЃарЃЌ, рЃЏрЃЮрЃњрЃЋрЃўрЃгрЃћрЃЋрЃА рЃгрЃўрЃЌрЃћрЃџрЃў рЃърЃўрЃЦрЃАрЃћрЃџрЃў $(255, 0, 0)$ рЃњрЃљрЃЋрЃўрЃЏрЃћрЃЮрЃарЃЮрЃЌ 15 рЃ»рЃћрЃа.

рЃЌрЃљрЃюрЃљрЃЏрЃћрЃЊрЃарЃЮрЃЋрЃћ рЃцрЃЮрЃбрЃЮрЃА рЃцрЃЮрЃарЃЏрЃљрЃбрЃћрЃЉрЃў (.png, .jpeg, .HEIF...) рЃўрЃДрЃћрЃюрЃћрЃЉрЃћрЃю рЃГрЃЎрЃЋрЃўрЃљрЃюрЃБрЃа рЃАрЃўрЃАрЃбрЃћрЃЏрЃћрЃЉрЃА, рЃарЃЮрЃЏ рЃарЃљрЃф рЃерЃћрЃўрЃФрЃџрЃћрЃЉрЃљ рЃюрЃљрЃЎрЃџрЃћрЃЉрЃў рЃЉрЃўрЃбрЃћрЃЉрЃўрЃА рЃњрЃљрЃЏрЃЮрЃДрЃћрЃюрЃћрЃЉрЃўрЃЌ рЃерЃћрЃўрЃюрЃљрЃ«рЃЮрЃю рЃцрЃЮрЃбрЃЮрЃћрЃЉрЃў (image compression). рЃЏрЃљрЃњрЃљрЃџрЃўрЃЌрЃљрЃЊ, рЃќрЃЮрЃњрЃўрЃћрЃарЃЌрЃў рЃцрЃЮрЃарЃЏрЃљрЃбрЃўрЃА рЃЏрЃБрЃерЃљрЃЮрЃЉрЃўрЃА рЃърЃарЃўрЃюрЃфрЃўрЃърЃў рЃљрЃарЃўрЃА, рЃљрЃдрЃЏрЃЮрЃљрЃЕрЃўрЃюрЃЮрЃА рЃњрЃљрЃЏрЃћрЃЮрЃарЃћрЃЉрЃБрЃџрЃў рЃцрЃарЃљрЃњрЃЏрЃћрЃюрЃбрЃў рЃЊрЃљ рЃўрЃюрЃцрЃЮрЃарЃЏрЃљрЃфрЃўрЃўрЃА рЃњрЃљрЃЏрЃћрЃЮрЃарЃћрЃЉрЃўрЃА рЃюрЃљрЃфрЃЋрЃџрЃљрЃЊ, рЃБрЃЉрЃарЃљрЃџрЃЮрЃЊ рЃЊрЃљрЃгрЃћрЃарЃЮрЃА рЃарЃЮрЃЏ рЃћрЃА рЃцрЃарЃљрЃњрЃЏрЃћрЃюрЃбрЃў N_рЃ»рЃћрЃа рЃЏрЃћрЃЮрЃарЃЊрЃћрЃЉрЃљ.

рЃЏрЃљрЃњрЃљрЃџрЃўрЃЌрЃљрЃЊ рЃЕрЃЋрЃћрЃюрЃў рЃЏрЃћрЃћрЃЦрЃЋрЃАрЃћ рЃАрЃЋрЃћрЃбрЃў рЃюрЃљрЃфрЃЋрЃџрЃљрЃЊ рЃАрЃљрЃЌрЃўрЃЌрЃљрЃЮрЃЊ 15 рЃ»рЃћрЃа рЃњрЃљрЃгрЃћрЃарЃўрЃАрЃљ (15 $\times$ 24 = 360 рЃЉрЃўрЃбрЃў), рЃерЃћрЃњрЃЋрЃўрЃФрЃџрЃўрЃљ рЃЊрЃљрЃЋрЃгрЃћрЃарЃЮрЃЌ рЃљрЃАрЃћрЃЌ рЃцрЃЮрЃарЃЏрЃљрЃбрЃерЃў:

<div align="center">

[рЃцрЃћрЃарЃўрЃА RGB рЃЏрЃюрЃўрЃерЃЋрЃюрЃћрЃџрЃЮрЃЉрЃљ] [рЃњрЃљрЃЏрЃћрЃЮрЃарЃћрЃЉрЃўрЃА рЃарЃљрЃЮрЃЊрЃћрЃюрЃЮрЃЉрЃљ] <br />

[255 0 0] [15] <br />

[11111111 00000000 00000000] [0000 1111] <br />
</div>

рЃЊрЃљрЃњрЃЋрЃГрЃўрЃарЃЊрЃљ 24 рЃЉрЃўрЃбрЃў рЃърЃўрЃЦрЃАрЃћрЃџрЃўрЃАрЃЌрЃЋрЃўрЃА + 8 рЃЉрЃўрЃбрЃў рЃарЃљрЃЮрЃЊрЃћрЃюрЃЮрЃЉрЃўрЃА рЃљрЃдрЃАрЃљрЃюрЃўрЃерЃюрЃљрЃЊ = 32 рЃЉрЃўрЃбрЃў.

рЃерЃћрЃЊрЃћрЃњрЃў? 360 $\rightarrow$ 32 рЃЉрЃўрЃбрЃљрЃЏрЃЊрЃћ рЃЊрЃљрЃДрЃЋрЃљрЃюрЃўрЃЌ рЃњрЃљрЃЏрЃЮрЃЋрЃўрЃДрЃћрЃюрЃћрЃЌ $11 \frac{1}{4}$_рЃ»рЃћрЃа рЃюрЃљрЃЎрЃџрЃћрЃЉрЃў рЃЉрЃўрЃбрЃћрЃЉрЃў!

рЃљрЃЏ рЃљрЃџрЃњрЃЮрЃарЃўрЃЌрЃЏрЃА рЃћрЃгрЃЮрЃЊрЃћрЃЉрЃљ RLE - Run-Length Encoding. рЃарЃљрЃЏрЃЊрЃћрЃюрЃўрЃЏрЃћ рЃцрЃЮрЃарЃЏрЃљрЃбрЃў рЃЏрЃљрЃА рЃўрЃДрЃћрЃюрЃћрЃЉрЃА, рЃЌрЃБрЃЏрЃфрЃљ рЃљрЃарЃАрЃћрЃЉрЃЮрЃЉрЃА рЃЉрЃћрЃЋрЃарЃљрЃЊ рЃЎрЃЮрЃЏрЃърЃџрЃћрЃЦрЃАрЃБрЃарЃў рЃАрЃўрЃАрЃбрЃћрЃЏрЃћрЃЉрЃў, рЃарЃЮрЃЏрЃџрЃћрЃЉрЃўрЃф рЃБрЃцрЃарЃЮ рЃћрЃцрЃћрЃЦрЃбрЃБрЃарЃљрЃЊ рЃўрЃюрЃљрЃ«рЃљрЃЋрЃћрЃю рЃцрЃЮрЃбрЃЮрЃћрЃЉрЃА. 

*рЃЏрЃљрЃњрЃљрЃџрЃўрЃЌрЃљрЃЊ, рЃерЃћрЃњрЃўрЃФрЃџрЃўрЃљрЃЌ рЃЏрЃЮрЃўрЃФрЃўрЃЮрЃЌ рЃўрЃюрЃцрЃЮрЃарЃЏрЃљрЃфрЃўрЃљ JPEG рЃцрЃЮрЃарЃЏрЃљрЃбрЃќрЃћ рЃарЃЮрЃЏрЃћрЃџрЃўрЃф рЃљрЃцрЃўрЃЦрЃАрЃўрЃарЃћрЃЉрЃА рЃЊрЃљ рЃљрЃўрЃњрЃюрЃЮрЃарЃћрЃЉрЃА рЃўрЃюрЃцрЃЮрЃарЃЏрЃљрЃфрЃўрЃљрЃА (рЃцрЃћрЃарЃћрЃЉрЃА), рЃарЃЮрЃЏрЃџрЃўрЃА рЃљрЃдрЃЦрЃЏрЃљ рЃљрЃЊрЃљрЃЏрЃўрЃљрЃюрЃўрЃА рЃЌрЃЋрЃљрЃџрЃА рЃўрЃАрЃћрЃЊрЃљрЃф рЃљрЃа рЃерЃћрЃБрЃФрЃџрЃўрЃљ!*
  
**рЃљрЃ«рЃџрЃљ рЃљрЃЏрЃЮрЃгрЃћрЃарЃћ рЃЏрЃћрЃАрЃљрЃЏрЃћ рЃЏрЃгрЃЎрЃарЃўрЃЋрЃў RLE рЃЎрЃЮрЃЊрЃўрЃарЃћрЃЉрЃўрЃА рЃАрЃўрЃАрЃбрЃћрЃЏрЃўрЃЌ.**

![row1](assets/row1.png)

##### 3.3 рЃЎрЃўрЃЊрЃћрЃЋ рЃБрЃцрЃарЃЮ рЃЎрЃЮрЃЏрЃърЃарЃћрЃАрЃўрЃарЃћрЃЉрЃљ!

RLE рЃљрЃАрЃћрЃЋрЃћ рЃўрЃДрЃћрЃюрЃћрЃЉрЃА рЃўрЃюрЃЊрЃћрЃЦрЃАрЃўрЃарЃћрЃЉрЃўрЃА рЃЏрЃћрЃЌрЃЮрЃЊрЃА - рЃЊрЃљрЃљрЃЎрЃЋрЃўрЃарЃЊрЃћрЃЉрЃљ, рЃЌрЃБ рЃарЃљ рЃцрЃћрЃарЃћрЃЉрЃў рЃљрЃарЃўрЃА рЃњрЃљрЃЏрЃЮрЃДрЃћрЃюрЃћрЃЉрЃБрЃџрЃў рЃцрЃЮрЃбрЃЮрЃќрЃћ рЃЊрЃљ рЃЊрЃљрЃюрЃЮрЃЏрЃарЃљрЃЋрЃА рЃЏрЃљрЃЌ:

рЃЏрЃљрЃњрЃљрЃџрЃўрЃЌрЃљрЃЊ рЃљрЃЏ рЃцрЃЮрЃбрЃЮрЃерЃў рЃљрЃарЃўрЃА рЃњрЃљрЃЏрЃЮрЃДрЃћрЃюрЃћрЃЉрЃБрЃџрЃў рЃгрЃўрЃЌрЃћрЃџрЃў рЃЊрЃљ рЃЌрЃћрЃЌрЃарЃў. рЃЋрЃЌрЃЦрЃЋрЃљрЃЌ рЃгрЃўрЃЌрЃћрЃџрЃў рЃўрЃДрЃЮрЃА рЃцрЃћрЃарЃў 0 рЃЊрЃљ рЃЌрЃћрЃЌрЃарЃў рЃцрЃћрЃарЃў 1.

рЃўрЃюрЃЊрЃћрЃЦрЃАрЃў:

0: 255, 0, 0
1: 255, 255, 255

рЃљрЃ«рЃџрЃљ рЃЎрЃў рЃцрЃћрЃарЃўрЃА рЃЏрЃЌрЃџрЃўрЃљрЃюрЃљрЃЊ рЃњрЃљрЃгрЃћрЃарЃўрЃА рЃюрЃљрЃфрЃЋрЃџрЃљрЃЊ рЃњрЃљрЃЋрЃгрЃћрЃарЃЮрЃЌ рЃБрЃЉрЃарЃљрЃџрЃЮрЃЊ рЃЏрЃўрЃАрЃў рЃюрЃЮрЃЏрЃарЃўрЃЌ рЃўрЃюрЃЊрЃћрЃЦрЃАрЃўрЃЊрЃљрЃю.

\[рЃюрЃЮрЃЏрЃћрЃарЃў]\[рЃарЃљрЃЮрЃЊрЃћрЃюрЃЮрЃЉрЃљ]

рЃЏрЃћрЃАрЃљрЃЏрЃћ рЃЏрЃгрЃЎрЃарЃўрЃЋрЃў рЃњрЃљрЃ«рЃЊрЃћрЃЉрЃљ рЃерЃћрЃЏрЃЊрЃћрЃњрЃюрЃљрЃўрЃарЃў:

$$
1:2 \quad 0:3 \quad 1:2 \quad 0:1 \quad 1:2 \quad 0:3 \quad 1:2
$$
$$
00000001 \; 00000010 \quad 00000000 \; 00000011 ...
$$
рЃљрЃАрЃћ рЃўрЃюрЃцрЃЮрЃарЃЏрЃљрЃфрЃўрЃљ рЃЎрЃўрЃЊрЃћрЃЋ рЃБрЃцрЃарЃЮ рЃюрЃљрЃЎрЃџрЃћрЃЉ рЃљрЃЊрЃњрЃўрЃџрЃА рЃЊрЃљрЃўрЃЎрЃљрЃЋрЃћрЃЉрЃА!

**рЃљрЃ«рЃџрЃљ рЃЎрЃў рЃўрЃњрЃўрЃЋрЃћ рЃърЃарЃўрЃюрЃфрЃўрЃърЃўрЃЌ рЃњрЃљрЃљрЃфрЃўрЃцрЃарЃБрЃџрЃћ рЃерЃћрЃЏрЃЊрЃћрЃњрЃў рЃЏрЃгрЃЎрЃарЃўрЃЋрЃў:**

![row2](assets/row2.png)


### рЃЏрЃќрЃљрЃЊ рЃљрЃарЃўрЃА!

рЃћрЃАрЃћрЃф рЃљрЃАрЃћ! рЃЕрЃљрЃЎрЃарЃБрЃџрЃЮ, рЃАрЃўрЃбрЃДрЃЋрЃћрЃЉрЃў рЃЊрЃљ рЃЊрЃарЃЮрЃерЃљ рЃЏрЃќрЃљрЃЊ рЃљрЃарЃўрЃА. рЃбрЃДрЃћрЃЏрЃљрЃџрЃАрЃљ рЃЊрЃљ рЃЕрЃБрЃарЃЕрЃ«рЃћрЃџрЃћрЃЉрЃА рЃЕрЃљрЃЋрЃљрЃџрЃљрЃњрЃћрЃЉрЃЌ рЃЊрЃљ рЃЦрЃљрЃарЃЌрЃБрЃџрЃў рЃЋрЃЮрЃўрЃљрЃЪрЃћрЃарЃў рЃЏрЃќрЃљрЃЊ рЃљрЃарЃўрЃА рЃњрЃљрЃАрЃљрЃцрЃарЃћрЃюрЃљрЃЊ! 

**Roger, ready to go Houston! ­Ъџђ**